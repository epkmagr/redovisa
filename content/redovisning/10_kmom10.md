---
---
Redovisning kmom10
=========================

Uppdrag 1-6
------------

Uppdrag 1 var att göra en analys av några matbutikers webbplatsdesign. Jag valde följande matbutiker; Citygross, ICA Maxi Karlskrona, Willys, Hemköp och Lidl. Jag analyserade tre aspekter; prestanda, designelement och designprinciper. För prestandan så mätte jag laddningstiden i *Google Chromes Developers tool, Networks* och tog betyget för webbplatsen med *Lighthouse* för både mobil och desktop. Alla mätningarna är redovisade i ett ark, som du hittar i referenserna i rapporten. De designelement som jag fokuserade på var bilder, färg och form. De designprinciper som jag fokuserade på var balans, unity eller enhetlighet samt variation. Urval, metod och analys är redovisad i rapporten "Några matbutikers webbdesign". Du hittar en länk till rapporten på Om-sidan i sidebaren till höger.

I uppdrag 2 fortsatte jag med matbutiker fast ur perspektivet onlineshopping. Jag valde att analysera onlineshopping från Citygross, ICA Maxi Karlskrona och Willys. De designkriterier jag analyserade var; laddningstiden för sökning av en matvara som t ex vetemjöl, känslan vid användning, väntetiden för att hämta matkassarna i butik, några speciella kännetecken och prisläget. Dessutom undersökte jag hur det var att onlineshoppa från mobilen därför att jag var nyfiken på om det var någon skillnad. Urval, metod och analys är redovisad i rapporten "Några matbutikers onlineshopping". Du hittar en länk till rapporten på Om-sidan i sidebaren till höger. Alla mätningarna är redovisade i ett ark, som du hittar i referenserna i rapporten.

I uppdrag 3 så valde jag att börja från början för att få en renare installlation. Jag gjorde en ny tom installlation enligt instruktionerna. Jag återanvände dock base/baseKmom03.less som bas till baseKmom10.less, delar av module/image.less som bas till minimalistic.less och valda delar och vgrid.less samt responsive.less från tidigare kursmoment. Jag tyckte det hade blivit lite rörigt i min struktur och såg en chans att rensa upp och fördela stylingen på ett bättre sätt mellan baseKmom10.less, christmas.less, responsive.less och vgrid.less. Jag valde att göra ett mycket enkelt, minmalistiskt tema som jag senare använde som template till mina teman. Jag valde artisten Art Ist som spelar syntmusik men för att kunna leva på sin musik uppträder med Tomtebandet varje jul. Jag skapade en historia kring detta och en blogg med inlägg från både Tomtebandet och Art Ist. Denna historia ligger till grund för informationen på webbplatsen.

Uppdrag 4 var att göra ett tema och med tanke på årstiden och att min kund Art Ist spelar med Tomtebandet kring julen, så valde jag att göra ett jultema. Först använde jag [Adobe Color](https://color.adobe.com/create) för att ta fram den röda färgen ifrån min flashbild. Sen försökte jag att få fram ett färgschema därifrån men jag blev inte nöjd. Jag använde istället [mycolor](https://mycolor.space/?hex=%23BF0B2C&sub=1) för att ta fram mitt färgschema. Där hittade jag färgerna jag tänkt mig. Jag kollade kontrasten mellan min bakgrundsfärg, ljusbrun, och textfärgen, mörkbrun med [WebAIM Contrast Checker](https://webaim.org/resources/contrastchecker/). Den blev för dålig så jag valde en ljusare ljusbrun till bakgrund och en mörkare mörkbrun till textfärgen. Då fick jag kontrasten 14,27 och det är bra.

För att förstärka jultemat i uppdrag 4 så la jag till en animation med tomteluvan och hälsningen "God Jul". Jag har även accentuerat headings med den tomteröda färgen. Och försökt använda den gröna färgen när det är lite viktigt som all viktig information i footern. Jag livade upp footern med några tomteluvor. För att läsa mer om designen av jultemat så har du en mer utförlig beskrivning på Om-sidan.

Uppdrag 5 var att skapa ett alternativt tema och självklart fokuserade jag här på Art Ists solokarriär som syntartist. Jag ändrade färgskalan totalt och lät det bli olika nyanser av grått med en accentfärg i mintgrönt. Även här använde jag [mycolor](https://mycolor.space/?hex=%23BF0B2C&sub=1) för att ta fram mitt färgschema. Jag tog naturligtvis bort julanimeringen för den kändes för julig. Flashbilden och Arts idolbilder är nu i gråskala för att ge en mörkare och tuffare känsla. Om du hovrar över bilderna så får de färg igen. I artikelbakgrunden på Arts sida och i bloggen la jag till en egenskapad stjärnhimmel som bakgrund, för att skapa mer liv och markera artikeln. Jag ändrade formen på Art Ists idolbilder till fyrkanter för att få en coolare känsla. Jag ändrade i layouten på Tomtebandets sida och la sidebaren underst istället. För att läsa mer om designen av synttemat så har du en mer utförlig beskrivning på Om-sidan.

Uppdrag 6 var att skapa en ny sida och kalla den "dokumentation". Länken till den hittar du på i sidebaren till höger på Om-sidan. Där beskriver jag LESS-strukturen bakom mitt tema och hur man kan jobba med det för att uppdatera stilen. Jag skriver också lite kort om de moduler jag använder, som t ex vertikalt och typografiskt grid. Om du vill anpassa mina tema till andra webbplatser, så ger jag lite tips om det. Det är också ett kapitel om hur du kan uppdatera mina teman eller göra ett nytt eget tema.

Allmänt om projektet
--------------------

Jag tyckte att det var ett bra projekt som väl speglar kursen. De två första uppgifterna var analyser av webbplatser och det har vi ju tränat på. Resten av projektet var att bygga en webbplats med olika teman och dokumentera det. Nyttigt att träna på att göra olika teman. Och ännu nyttigare att träna på att dokumentera sin design. Det är också bra att det finns både obligatoriska och optionella uppgifter för projektet passar då alla studenter. Allt från de som vill göra så lite som möjligt för att få godkänt och de som är mycket ambitiösa. Det är bra att det är uppdelat i 6 uppgifter. Den beräknade tidsåtgången stämmer väl.

Först tyckte jag att det var svårt att välja något nytt område att analysera men efter en hel del funderande fram och tillbaka så valde jag något som jag var intresserad av. Då blev det lättare att komma igång med uppgift 1 och 2. Det var svårt att begränsa sig för det finns många sidor på varje webbplats att analysera och dessutom mycket att titta på. Det är bra att det var begränsat till 3-5 webbplatser för det blir för mycket annars. Det var lätt att hitta strukturen på rapporterna eftersom vi övat på det i kursmomenten innan.

Berättelsen bakom min webbplats och blogginläggen kom jag på när jag plockade fram julsakerna innan jul. Där sparade jag tid för det kan ta tid att komma på vad man ska skriva annars. Jag använde mina egna julsaker, gran och julblommor till bilderna. Eftersom min smak i webbdesign är ganska sparsmakad så fick jag liksom ta i för att göra jultemat och det tog klart längst tid. Lättare då med synttemat, det var enklare att få till.

Jag tycker att det är jättebra och ganska svårt att dokumentera sin design. Det är så nyttigt att öva upp det redan nu för det behövs sen ute i arbetslivet. Det kan vara svårt att motivera varför man gjort på ett visst sätt men också väldigt nyttigt. Vissa saker dokumenterade jag medan jag designade och det går snabbare och lättare att dokumentera det då. Andra saker (de flesta) dokumenterade jag i efterhand och det tog klart längre tid. Dessutom så kom jag inte ihåg hur jag tänkte när jag designade en sak innan jul utan fick liksom sitta och fundera på hur jag tänkte.

Tankar om kursen
-----------------

Eftersom att jag gillar att programmera så hade jag hellre läst Javascriptkursen som gick parallellt. Dessutom tycker jag att det är svårt att komma på design och färger så denna designkurs passade inte mig. Trots den inställningen om kursen och design så tog jag mig ändå an uppgifterna och läste materialet. Jag fick jobba igenom det och anstränga mig och det gav resultat.

Och jag får erkänna att det är betydligt lättare med design och färger nu när jag har verktygen och kunskapen. Den här kursen gav mig kunskap där jag tidigare hade stora luckor. Kursen har gett mig insikten att jag visst kan jobba med design och färger. Och att det är roligt med webbdesign!

Jag är jättenöjd med kursen. Kursen är uppdelad på ett bra och instuktivt sätt. Mycket bra material! Boken var rolig och lättläst. Jag kommer att rekommendera denna kursen till alla. Betyg 9/10.
